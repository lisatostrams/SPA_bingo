
Deze boom heeft uitgespreide takken, de jonge zijn buigzaam en glad. De bladen zijn meest langwerpig-omgekeerd eirond, vinlobbig met afgestompte lobben, kaal, aan de voet meest afgeknot of iets hartvormig, met een steel niet langer dan de halve breedte van de bladvoet.
De vrouwelijke bloeiwijzen zijn los, gesteeld (de steel meest langer dan de bladsteel).
De vruchten zijn hangend, aan een steel, die langer is dan de bladsteel, zij zijn langwerpig, kort gespitst. 18-52 M. Midden mei.
Gebruik
Het hout is hard en sterk en wordt tegenwoordig weer veel voor meubelen gebruikt. Veel wordt de eik als akkermaalshout aangeplant, d.i. alle 6 of 7 jaren worden de uitgeschoten takken afgehakt en geschild. De schors wordt om het looizuurgehalte voor het leerlooien gebruikt (ook de galappels en de napjes bevatten deze stof) en het geschilde hout is talhout en wordt als brandstof gebruikt.
De vruchten, de eikels, dienen als varkensvoedsel en worden ook geroost als surrogaat voor koffie gebruikt.
Verspreiding in Europa en in Nederland
In geheel Europa komt de eik voor, over een veel meer uitgebreid gebied dan de beuk, b.v. ook in het Noorden en in Rusland. Hij is ook bij ons algemeen, doch zeker voor het grootste gedeelte aangeplant.
robur = betekent bij Virgilius een harde houtsoort, in 't bijzonder eikenhout.
Blz. 21, deel 2 van de Flora van Nederland 1909-1911 (3 delen) door H. Heukels. Naamgeving is mogelijk aangepast. __
