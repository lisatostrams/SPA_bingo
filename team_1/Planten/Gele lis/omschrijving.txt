
Deze plant is onbehaard en heeft een dikke, meestal sterkvertakte wortelstok en een rechtopstaande, samengedrukt-cilindrische, veelbloemige stengel, die aan de top vertakt is. De bladen zijn breed lijn-zwaardvormig, grasgroen, de wortelstandige zijn ongeveer even lang als de stengel. De bloemen staan 2-3 bijeen in een schede, die uit 2 lancetvormige, groene kleppen bestaat. De bloemstelen zijn even lang als of langer dan het vruchtbeginsel. Het bloemdek is lichtgeel, de buis ervan is korter dan het vruchtbeginsel, de buitenste slippen zijn eirond, afstaand, ongebaard, in het midden aan de voet donkergeel met zwartachtig adernet. Zij zijn plotseling in een omstreeks half zo lange nagel versmald. De binnenste zijn rechtopstaand, lijnvormig, korter en smaller dan de stempels. De slippen van de bovenlip van de stempels zijn spits. De doosvrucht is driehoekig, stomp met een kort spitsje. De zaden zijn bruinachtig. 6-9 dm. Mei, juni.
Biologische bijzonderheden
Merkwaardig is ook bij deze moerasplant het nog onverklaarde verschijnsel, dat zij in vele opzichten de xerofytische bouw vertoont, hetgeen oa. blijkt uit de stand van de bladen, die zo is, dat zij niet door het zonlicht met volle kracht beschenen worden. Door een wasovertreksel over de bladen sluiten zich de huidmondjes niet door vocht.
De bloemen zijn reukloos, maar groot en in het oogvallend gekleurd.
Op de buitenste bloemdekslippen zit een honingmerk in de vorm van een donkergele vlek met een bruine zigzagsgewijs lopende lijn erom en ook wijzen evenzo gekleurde lijnen in het inwendige van de bloem naar de honing, die door de voet van het bloemdek, die in een honing afscheidend weefsel is veranderd, wordt afgescheiden. Deze wordt in de buis tussen het bloemdek en de stijl bewaard. Toegang erheen is alleen mogelijk tussen de buitenste bloemdekslippen en de daarboven liggende stempels. Elke van deze toegangen wordt door de met de bloemdekslippen vergroeide helmdraden nogmaals in 2 buizen gescheiden.
De bezoekers vliegen aan op de buitenste bloemdekbladen en buigen bij het naar binnen kruipen de bovenzijde van de onderlip van de stempel naar achter om en, daar deze vlakte juist de stempelpapillen draagt, heeft er zo kruisbestuiving plaats. Als zij verder kruipen, strijken zij langs de helmhokjes, die zich naar buiten openen en krijgen zo nieuw stuifmeel. Nadat zij honing hebben gezogen, kruipen zij rugwaarts uit de bloem, waarbij zij de onderlip van de stempel naar boven drukken tegen de bovenlip en dus van het stuifmeel, dat zij nu aan hun lichaam hebben, niets afgeven. Regelmatig heeft dus in deze bloemen kruisbestuiving plaats, spontane zelfbestuiving is geheel uitgesloten.
Om de honnig te bereiken is een slurf van 7 mm lengte nodig, om deze geheel uit te zuigen moet deze echter 15 mm. lang zijn. De bloemen komen in 2 biologische vormen voor:
a. bombophila Knuth. Hier staat ieder stempelblad 6-10 mm boven het bijbehorende bloemdekblad. Deze afstand komt overeen met de hoogte van een kruipende hommel. Deze zijn dan ook in deze bloemen de enige insecten, die kruisbestuiving kunnen bewerken, want de zweefvlieg, Rhingia rostrata , kruipt wel over een van de buitenste bloemdekslippen naar binnen en zuigt met haar 11 mm lange slurf honing, maar zij duwt daarbij de onderlip van de stempel om en raakt ook met haar lichaam de helmknopjes niet aan. Integendeel, als zij honing heeft gezogen, gaat zij enige passen rugwaarts en richt, zo spoedig zij onder de helmknopjes is gekomen, de kop op, strekt de slurf naar deze en vreet stuifmeel. Het bezoek van dit insect is dus in deze bloemen schadelijk.
b. syrphophila Knuth. In deze bloemen staat het stempelblad dicht tegen de bloemdekslippen. Onder de onderlip van de stempel blijft, doordat de bovenlip gewelfd is, een kleine ingang over in de door de beide delen omsloten ruimte. De laatste is voldoende om Rhingia rostrata op te nemen, maar een hommel kan er niet in. Rhingia bewerkt hier hetzelfde, wat de hummels in de andere soort doen, dus kruisbestuiving, in deze bloemen werken de hommels weer nadelig, omdat zij wel trachten, om zijwaarts van de stempels de honing te bereiken.
Volgens Muller gaan hommels in de vorm a. ook niet steeds rugwaarts uit de bloem, maar ook wel zijwaarts van het ene stempelblad naar het volgende.
Verspreiding in Europa en in Nederland
De plant komt in geheel Europa in moerassen,sloten en aan oevers voor, zelden op drogere plaatsen. Zij is bij ons algemeen.
Volksnamen
De namen gele lis, lis, pinksterbloem en waterlelie zijn het meest in gebruik. Verder in Friesland kaasjesbloem en spokenbloem, daar en in Salland varkensbloem, in Friesland, Groningen, Oost-Drenthe, Noord-Overijsel en Zuid-Holland ooievaarsbloem, in Groningen schoorsteenveger en vissenstaart, in Oost-Drenthe sabelbloem en speenvarkentjes, in Oost-Drenthe en in de Betuwe ooievaarsbroodjes, in Noord-Overijsel hoebladen, in Twente koekoeksbloem, in de Noord-Veluwe jufferskop, op Texel hanenkammen, in Zuid-Holland lelie, op Voorne en Beierland dulen, op Overflakkee biezen over zee, op Schouwen scharenslijper, op Zuid-Beveland en in Zeeuws-Vlaanderen scharen en in laatstgenoemde streek ook doodkisten.
Íris = volgens sommigen van het Griekse iris: regenboog, omdat de bloemen bij verschillende soorten uiteenlopende kleuren hebben of omdat de buitenste bloemdekslippen sierlijk gebogen zijn als de regenboog; volgens anderen van èr: lente, omdat dan vele soorten bloeien.
pseudácorus = op kalmus gelijkend, bombophíla = hommelbeminnend, syrphophíla = zweefvliegbeminnend.
Blz. 318, deel 1 van de Flora van Nederland 1909-1911 (3 delen) door H. Heukels.
