
Beschrijving
Es Fraxinus excelsior heeft een bruine schors, de takken zijn dik en stomp, meestal grauw en glad, zelden geel (F. aurea) of roodachtig. De knoppen zijn zwart, fluweelachtig. De bladen zijn oneven geveerd, tegenoverstaand. Blaadjes zijn er meestal 9-13, zij zijn bijna zittend, langwerpig-lancetvormig, toegespitst, aan de voet versmald, klein gezaagd, vanonder aan de voet naast de middennerf behaard. De bloemen verschijnen vóór de bladen en staan in okselstandige, dicht-opeengedrongen, slappe pluimen. Zij hebben geen kelk of bloemkroon. De helmknopjes zijn donkerrood. De vrucht is lijnvormig-langwerpig, aan de top gevleugeld , aan de voet meestal afgerond, aan de vleugeltop meestal scheef uitgerand. Boom. 18-36 m. April, mei.
Gelijkende taxa
Bij veel gelijkende en uitheemse soorten binnen Es spec.  Fraxinus spec.  zijn zeker enkele deelblaadjes duidelijk gesteeld en zijn de knoppen grijs of (donker-)bruin. Zeker smalbladige vormen van Es lijken veel op Smalbladige es  Fraxinus angustifolia  en is hier soms zeer slecht van te onderscheiden. Smalbladige es heeft deelbladeren met een meer wigvormige voet, en minder bladtanden. De knoppen zijn (donker-)bruin. Ook heeft ze consequenter smaller blad.
Sleutel
Naar twee taxa binnen Es Fraxinus excelsior
1 Blad met 1-3 deelblaadjes. Bij het 3-delige blad is het topblad aanmerkelijk groter ►  Fraxinus excelsior var. diversifolia
1 Blad met 7-9 deelblaadjes. Alle vrijwel gelijk van grootte  ►  Fraxinus excelsior subsp. excelsior
Bijzonderheden
De helmdraden zijn kort en dik en dragen met melig stuifmeel gevulde knopjes. Deze openen zich door overlangse spleten. De randen van deze spleten schrompelen zeer snel ineen, zodat iedere spleet tot een wijde nis wordt. De helmknopjes hebben zich kort voor het openspringen zo gesteld, dat die nissen naar boven gericht zijn en dus in stille lucht geen stuifmeel laten vallen. Komt er echter wind en worden dus de takken daardoor heen en weer gebogen, dan valt er stuifmeel uit en wordt door de wind meegevoerd. Het bloeien van de plant vóór de bladen ontwikkeld zijn, het niet aanwezig zijn van honing in de bloemen, het weinig opvallen van de bloemen, het poedervormige stuifmeel, alles wijst er op, dat wij hier met windbloemen te doen hebben. Deze zijn sterk proterogynisch, want de helmdraden in de 2-slachtige bloemen openen zich eerst 2, 3 à 4 dagen, nadat de stempels al geschikt waren om stuifmeel op te nemen. Daardoor is natuurlijke kruisbestuiving regel in zulke bloemen, terwijl in de eenslachtige het stuifmeel van de meeldraadbloemen op andere stamperbloemen moet worden overgebracht. De vleugel aan de vrucht heeft natuurlijke betekenis in verband met de "verspreiding van deze door de wind. Het hout van Es is vrij taai en vast; het heeft economische waarde. Es kan goed geknot worden (knotessen) en als hakhout dienen (essenstoven). Na kap of snoei hersteld ze snel. Sinds enige jaren heeft Es veel te lijden van de Essenziekte, ook bekend als Essentaksterfte. Dit is een schimmel die officieel Vals essenvlieskelkje Hymenoscyphus pseudoalbidus heet. Hele bosbestanden kunnen hierdoor worden aangetast en grotendeels afsterven.
Verspreiding
Es komt in geheel Europa in bossen voor. Zo ook in Nederland en België. Hij staat vooral in voedselrijke, vochtige situaties en kan een belangrijk deel van een bosbestand vormen. Es wordt ook aangeplant in parken, langs wegen, langs wateren en perceelsgrenzen. De vorm met hangende takken, Fraxinus excelsior 'Pendula' , wordt ook veel als sierboom aangeplant.
Naamgeving
Behalve de naam Es, die in verschillende dialectische variaties gebruikt wordt, heet de boom Sleutelboom in Groningen.  Fraxinus  = Betekenis onbekend.  Excelsior = verheven.
Referenties
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 48-49, deel 3 van de Flora van Nederland 1909-1911 (3 delen) door H. Heukels. Rutger Barendse 2021-2023 (Gelijkende taxa, Verspreiding, Referenties. Aangevuld: Bijzonderheden).
