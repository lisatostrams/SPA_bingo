
Beschrijving
Grote brandnetel Urtica dioica is meestal 2-, soms 1-huizig. Uit de wortelstok komen tal van rechtopstaande, vertakte, vierkante stengels, waaraan tussen de brandbaren, evenals ook op de bladen, nog vele korte haren voorkomen. De bladen zijn langwerpig, toegespitst, met meestal hartvormige voet, grofgezaagd, langer dan hun steel, van boven sterk groen. De steunbladen zijn spits, klein, lijn-lancetvormig. De mannelijke bloeiwijzen lijken pluimvormig, hebben korte zijtakken en staan rechtop, de vrouwelijke hebben langere zijtakken en hangen ten slotte, maar gelijken overigens op de mannelijke. De bloeiwijzen zijn alle langer dan de bladstelen. 30-150(-300) cm. Juli-herfst.
Gelijkende taxa
Er is verwarring mogelijk met andere soorten Brandnetel  Urtica, maar de Grote brandnetel is redelijk uniek door haar overblijvend karakter (wortelstokken), en de 4 kleine maar langwerpige steunblaadjes, die al in een pril stadium goed te zien zijn bij de plant.
Sleutel
Naar twee ondersoorten die mogelijk allebei in Nederland en België voorkomen:
1 Stengel met regelmatig geplaatste brandharen, middelste blad meestal maximaal 3 keer zo langs als breed, smal hartvormig ► Urtica dioica subsp. dioica
1 Stengel met weinig tot geen brandharen, middelste blad meer dan 3 keer zo lang als breed, langwerpig ►   Urtica dioica subsp. galeopsifolia (=  subsp. subinermis )
Opmerking:  Urtica dioica subsp. galeopsifolia is waarschijnlijk grotendeels een Zuid-Oost Europees taxon, maar is ook gemeld in onder meer Duitsland en Frankrijk.
Bijzonderheden
Grote brandnetel is een voedselplant voor heel wat insecten en geleedpotigen waaronder veel vlinders en wantsen. Ze is vooral bekend als waardplant voor grotere dagvlinders als Dagpauwoog Aglais io en Atalanta Vanessa atalanta. Over het gebruik en de toepassingen van Grote brandnetel zijn boeken vol te schrijven. Bekend zijn onder andere de voedzame brandnetelsoep waarin de jonge toppen van de plant worden gebruikt, maar ook is Grote brandnetel bekend om de uit de plant te winnen vezels waarmee kleding kan worden gemaakt. Ook bekend is het gebruik van Grote brandnetel voor het maken van brandnetelgier, dat ferm riekt en als meststof wordt gebruikt.
Verspreiding
Grote brandnetel is inheems in heel Europa en een aanzienlijk deel van gematigd Azië. In vooral Noord- en Zuid-Amerika is Grote brandnetel een aangevoerde plant. In België en Nederland is Grote brandnetel zeer algemeen in heggen, slootkanten, op beschaduwde plaatsen. Grote brandnetel houdt vooral van stikstofrijke, beschaduwde plaatsen op humeuze grond.
Naamgeving
Urtica = van urere, branden. Dioica = tweehuizig.
Referenties
Alienplantsbelgium.be
Biodiversite.wallonie.be
Blumeninschwaben.de
Ecopedia.be
Forum Waarneming.nl
Heukels.naturalis.nl
Nature Today
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 52, deel 2 van de Flora van Nederland 1909-1911 (3 delen) door H. Heukels. Niels Eimers 2017 (Aangevuld: Verspreiding). Rutger Barendse 2021-2023 (Gelijkende taxa, Bijzonderheden, Verspreiding, Referenties).
