
Beschrijving
Rietgras Phalaris arundinacea heeft een tot over 2 dm lange, kruipende wortelstok, die tot 4 mm dik is en met korte, meestal niet meer dan 8 mm lange, vooraan uitgevreten getande schubben bezet is, de leden zijn 1-1,5 cm lang, dofbruin, glanzend. De stengel is stijf rechtopstaand, glad (in de pluim iets ruw), aan de voet vaak met circa 10 bladen voorzien. De bladen zijn meestal 8-20 mm breed, toegespitst, boven en aan de rand zwak naar voren ruw. De bladscheden zijn meestal glad of de onderste iets ruw. Het tongetje is tot 6 mm lang, afgeknot of iets toegespitst, meestak sterk franjeachtig.
De plant is slank, gelobd, naar één zijde gekeerd, tijdens de bloeitijd uitgespreid, langwerpig, meestal tot 1,5 dm lang met meestal tot 5 cm lange takken (iedere tak heeft een grondstandig takje) en vele aartjes. De laatste zijn zeer kort gesteeld, aan de binnen- en buitenzijde gewelfd. De onderste kelkkafjes zijn langwerpig-lancetvormig, toegespitst, vaak bruinviolet aangelopen met ongevleugelde kiel. De beide bovenste kelkkafjes zijn met witte haren bezet, veel korter (nauwelijks 1 mm lang) dan de eironde, generfde, glanzige, boven en vooral aan de kiel behaarde onderste kroonkafjes. De vrucht is klein, niet veel meer dan 2 mm lang en vast door de kroonkafjes omsloten. 0,5-2 m. Juni, juli.
Gelijkende taxa
Vooral Riet  Phragmites australis  wordt verward, maar dat wordt vaak beduidend groter, heeft een tongetje van lange haren, en de naar 1 zijde overhangende meer diffuse bloeiwijze blijft ook in de winter zichtbaar.
Sleutel
1  Met wit gestreepte bladen. Wordt vaak in tuinen gekweekt ►  Phalaris arundinacea var. picta
1 Egaal groene bladeren. Wilde plant ►  Phalaris arundinacea var. arunidinacea
Bijzonderheden
Vroeg afgesneden, voor de bloei, is het gras voor het vee eetbaar. Later worden stengels en bladen zeer hard. De inrichting van de bladen is als bij Stijve zegge  Carex elata. De stempels, die iets uit de kafjes komen, kunnen eerst alleen door het stuifmeel van oudere bloemen bestoven worden, later ook door dat uit dezelfde bloem en ten slotte zelfs door dat van jongere bloemen.
Verspreiding
Rietgras is inheems in het gematigde deel van het noordelijk halfrond en oostelijk Afrika (incl. Madagascar). In onder meer Noord-Afrika, Zuid-Amerika, zuidelijk Afrika, Australië en Nieuw-Zeeland is Rietgras aangevoerd gevonden. Rietgras groeit langs watergangen, in oevers, in vochtige weiden en vooral op zandgrond. Rietgras is in geheel België en Nederland algemeen. De var. picta wordt steeds vaker verwilderd aangetroffen, soms zelfs gemengd met inheemse populaties.
Naamgeving
Phalaris = van het Griekse phalaros: glanzend, om de glanzende kafjes om de aartjes. Arundinacea = rietachtig. Picta = bont.
Referenties
Alienplantsbelgium.be
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 451, deel 1 van de Flora van Nederland 1909-1911 (3 delen) door H. Heukels. Rutger Barendse 2023 (Gelijkende taxa, Verspreiding, Referenties).
