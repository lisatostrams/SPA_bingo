
Deze soort is vaak los zodenvormend. Zij heeft een rolronde, meest rugwaarts ruwe stengel. De bladen hebben een gekielde, rugwaarts ruwe schede (die aan de bladloten iets samengedrukt is) en een vrij smalle (tot 4 mm), toegespitste, meest zeer ruwe schijf. De bovenste schede is langer dan de schijf. Het tongetje is soms tot 5 mm lang. De pluim is tot bijna 2 dm lang, meest samengetrokken, langwerpig tot langwerpig-pyramidaal. De takken zijn afstaand, ruw, de onderste hebben aan de voet meest 4 takjes. De aartjes zijn meest circa 4 mm lang, breed-eirond, 3-4-bloemig, groen, vaak bruin of violet aangelopen, zij staan vaak vrij dicht bijeen. De kelkkafjes zijn zeer ongelijk, 2 en 3 mm lang, het bovenste is veel breder, eirond-spits, 3-nervig, het onderste is 1-nervig, beide zijn op de nerven ruw. Het onderste kroonkafje heeft 5 sterke nerven, is langwerpig-lancetvormig, spits, aan de voet met dichte vlokken en aan de rand- en rugnerven met duidelijke, korte, zilverglanzende haren. De bloemen zijn door de vlokken van de onderste kroonkafjes onderling verbonden. 5-10 dm. Mei-Juli.
Door de ruwe stengels en scheden is deze soort gemakkelijk kenbaar. Het lange tongetje onderscheidt haar ook van de meeste verwante soorten. Van ruwe vormen van P. serotina is zij door de sterk generfde onderste kroonkafjes te onderscheiden.
Als vormen noemen wij:
1. Ook de bovenste bladscheden groen. Aartjes groen.
a. vulgaris Rchb. Pluim samengetrokken.
b. effusa Aschers. et Gr. Pluim los uitgespreid, met lange, tot horizontaal afstaande takken. Een variëteit van deze is semineutra Richter met spitse kafjes en 2-bloemige aartjes.
2. stricta Döll. Scheden en vaak ook de aartjes donkerviolet aangelopen.
Verspreiding in Europa en in Nederland
De plant is een van de beste weidegrassen en komt dan ook in geheel Europa in vruchtbare weiden voor. Zij is bij ons algemeen. De vorm vulgaris komt vooral in weiden, de vorm effusa in bossen, de vorm stricta op zonnige plaatsen voor. De var. semineutra is bij Rotterdam gevonden.
Volksnamen
In Waterland heet de plant damgras, mussengras, roofgras, varkensgras, in Zuid-Holland henneppik.
Póa = van het Griekse poa: gras.
triviális = gemeen, vulgáris = gewoon, effúsa = wijduitgespreid, strícta = stijf.
Blz. 512, deel 1 van de Flora van Nederland 1909-1911 (3 delen) door H. Heukels.
