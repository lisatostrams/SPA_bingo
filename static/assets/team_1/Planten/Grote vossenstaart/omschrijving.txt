
Beschrijving
Grote vossenstaart Alopecurus pratensis is meestal grasgroen. Zij heeft een kort kruipende wortelstok en een rechtopgaande of aan de voet geknikte, gladde stengel. De bladen hebben aanliggende, bij de bovenste iets opgeblazen, gladde scheden en tot bijna 1 cm brede, meestal geleidelijk toegespitste, van boven ruwe schijven, terwijl het tongetje tot meer dan 4 mm lang en stomp is. De aarpluim is kort- tot lang-cylindrisch, meestal 3-7 cm lang en tot 1 cm dik. Zij is meestal stomp en de takken dragen 4-10 aartjes. Deze zijn breed eirond. De kelkkafjes zijn tot het midden vergroeid, zacht en dicht behaard, niet geleed (de middennerf loopt recht van boven naar onderen), breed lancetvormig, 5 mm lang, spits, rechtopstaand of samenneigend. De randen zijn zwakker gewimperd dan de lang zijdeachtig behaarde kiel, de kafjes zijn witachtig met een groene kiel en 2 groene zijnerven, zij zijn vaak rood- of zwartachtig aangelopen. Het onderste kroonkafje is witachtig met 3 groene nerven, de tot 9 mm lange naald komt meestal uit het onderste 1/4 - 1/3 deel van de rugzijde en steekt vaak niet buiten de kafjes uit. Het bovenste kroonkafje ontbreekt of is klein. 30-100 cm. Mei-juli.
Gelijkende taxa
De soort wordt wel verward met Gewoon timoteegras  Phleum pratense , maar deze grassoort bloeit pas, als de vossenstaart reeds in vrucht staat. Timoteegras heeft een veel dichtere en stijvere aar en een blik met de loep op de aartjes toont direct de grote verschillen. Timoteegras is bijvoorbeeld niet lang genaald. Grote vossenstaart kan kruisen met Geknikte vossenstaart  Alopecurus geniculatus. Deze kruising (Geknikte vossenstaart x Grote vossenstaart  Alopecurus x brachystylus (A. geniculatus x pratensis) ) is te herkennen doordat ze grotendeels intermediair tussen de ouders is en vrijwel geheel steriele planten betreft.
Bijzonderheden
De inrichting van de bloem met het oog op de bestuiving is als bij Gewoon reukgras  Anthoxanthum odoratum.
Verspreiding
Grote vossenstaart is een van de beste voedergrassen in vruchtbare weiden en wordt daarom in kunstweiden vaak gezaaid. Zij komt in heel Europa, maar vooral in Midden- en Noord-Europa voor. Zij is in Nederland en België algemeen op relatief voedselrijke plaatsen.
Naamgeving
In Groningen heet de plant Vossenstaart, in Waterland Wilde garst, in Zuid-Holland Knopgras.  Alopecurus  = van het Griekse  Alopex : vos en  oura : staart, om de vorm van de aar. Praténsis = weide.
Referenties
Biodiversite.wallonie.be
Blumeninschwaben.de
Heukels.naturalis.nl
Hybrid Flora of the British Isles, 2016
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 461, deel 1 van de Flora van Nederland 1909-1911 (3 delen) door H. Heukels.  Rutger Barendse 2019-2023 (Referenties, Verspreiding. Aangevuld: Gelijkende taxa).
