
Beschrijving
Gestreepte witbol Holcus lanatus vormt dichte zoden met tal van rechtopstaande, meestal aan de voet geknikt-opstijgende, gladde, aan en onder de knopen dicht met korte, zachte, iets rugwaarts-gerichte haren bezette stengels. De bladen hebben een behaarde schede en vrij brede (meestal niet meer dan 7-8 mm), zwakruwe, aan weerszijden dun behaarde, geleidelijk, of aan de bovenste bladen vrij plotseling, toegespitste schijven. Het tongetje is vrij lang (meestal niet meer dan 2 mm), franjeachtig. De pluim is tot meer dan 10 cm lang, uitgespreid, de takken hebben vaak een grondstandig takje. De as is kort behaard evenals de takken. De hoofdtakken zijn alleen vanboven met takjes bezet, de onderste aartjes zijn vaak niet ontwikkeld. De aarstelen zijn verschillend van lengte, de aartjes langwerpig-eirond, witachtig, vaak naar boven lichtpurper aangelopen. De kelkkafjes zijn aan kiel en rand (althans boven) gewimperd, verder kort behaard, het bovenste is circa 4 mm lang, plotseling in een stekelpunt versmald. De naald van het onderste kroonkafje van de mannelijke bloem is naar binnen gekromd en steekt niet buiten de kelkkafjes uit. 45-90 cm. Juni, juli.
Gelijkende taxa
Vooral Gladde witbol  Holcus mollis  kan met Gestreepte witbol worden verward, maar Gladde witbol heeft een ijle bloeiwijze, bloeit later, is grijsgroener en heeft opvallend lange beharing op de knopen die sterk afsteken van de meestal ontbrekende beharing op de bladscheden en bladstengel. In vegetatieve toestand lijkt Gestreepte witbol veel op Zachte dravik  Bromus hordeaceus , vooral qua beharing op bladschede en knopen en ook de 'gestreepte' bladscheden. Zachte dravik is echter een eenjarige soort die geen zoden of pollen vormt.  In dichte vegetaties van beide soorten, die vaak ook bij elkaar groeien, is een vergissing echter snel gemaakt.
Bijzonderheden
De plant is een vrij goed voedergras. Kruis- en zelfbestuiving kunnen beide plaats hebben. Bij gunstig weer zijn de bloemen op de bloeidag 's morgens en 's avonds open, maar telkens slechts gedurende 15 à 20 minuten.
Verspreiding
Gestreepte witbol is inheems in geheel Europa, behalve IJsland en Finland en in aanzienlijke delen van de wereld, al te tropische of koude steken uitgezonderd, aangevoerd, ingezaaid en verwilderd. In Nederland en België is Gestreepte witbol heel algemeen, maar wordt in recente tijden in graslanden vaak vervangen, met behulp ploegen en inzaaien, door grassoorten met grotere economische waarde. In vochtige, oudere graslanden is Gestreepte witbol nog steeds een zeer gewoon en vaak dominant voorkomend gras.
Naamgeving
In Noord-Overijsel, Waterland en Zuid-Holland heet de plant Witbol, in Waterland ook Roodbol, in het oostelijk deel van Noord-Brabant Witte halmpijnen, in het land van Hulst Poezekes. Van de Nederlandse naam Gestreepte witbol is het deel gestreepte waarschijnlijk toe te wijzen aan de meestal rode lengtenerven op de bladscheden.  Witbol slaat op de wittige bloeiwijze.  Holcus = van het Griekse holcos, afgeleid van elcô: ik trek naar buiten. Het heet nl. dat men met de planten stekels uit het vlees kon trekken. Lanatus = wollig.
Referenties
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 485, deel 1 van de Flora van Nederland 1909-1911 (3 delen) door H. Heukels. Rutger Barendse 2022-2023 (Gelijkende taxa, Verspreiding, Referenties. Aangevuld: Naamgeving).
