
Taxonomie conform IOC World Bird List
Verspreiding

Broedgebied => Palearctic : low Arctic to temperate tundra and steppe of Palearctic: nw Europe from Belgium and Scandinavia s through n Ukraine, nw Kazakhstan, n Mongolia to far e Siberia
Overwintering => Africa, sw Palearctic, India : inland and coastal c, s Europe, Africa, Middle East, Indian subcontinent, se Asia, Philippines, ec China, Taiwan and c to s Japan; rarer Indonesian Archipelago

Algemeen
Een triest verhaal van een steeds zeldzamer wordende vogel in Nederland. De tijd dat ons land nog de broedplaats was van duizenden kemphanen ligt ver achter ons.
Het mannetje is dadelijk te herkennen aan zijn grote halskraag en oorpluimen, die allerlei kleuren kunnen hebben. Het vrouwtje lijkt wel wat op een tureluur maar is kleiner en heeft een kortere snavel. Een erg zwijgzame vogel.
Sporadisch komen deze vogels, die van drassige, schrale en bloemrijke graslanden houden, hier nog voor. Liever trekken ze direct maar door naar de toendra's van Noord-Scandinavië. Het beeld van 'toernooivelden' waar de bontgekleurde mannetjes met hun enorme kraag elkaar in de haren vliegen lijkt voorgoed voorbij. Het ingewikkelde spel van de liefde met 'honkmannen' en 'satellietmannen', het gekissebis en de gevechten tussen de mannetjes laten slechts een vaste plaats achter in het gezegde 'vechten als kemphanen'.
Uiterlijk
De kemphaanmannetjes zijn direct te herkennen aan de prachtige kragen en koppluimen. De kragen hebben niet steeds dezelfde kleur, maar verschillen per mannetje. De vrouwtjes zijn vrij onopvallend en vooral op grotere afstand moeilijk te onderscheiden van de bekende tureluur. Je kunt ze wel altijd herkennen aan de poten. De tureluur heeft uitgesproken rode poten, die van de kemphaan(hen) zijn meestal groen/geel.
Kemphanen bedreigd
Het gaat niet goed met de kemphanen. Volgens de Atlas van de Nederlandse Broedvogels waren er in 1954 nog ongeveer 6000 broedgevallen en in 1978 nog minder dan 1500. En we zijn nu al weer vijf jaar (1983) later. De belangrijkste oorzaken van het verdwijnen zijn:
Veranderde landbouwmethoden
De landbouwer moet steeds vaker op minder hectares een groter bedrijf uitoefenen. Dat betekent 'kien' werken en dus meer mechanisatie, meer veebezetting per hectare en daaruit voortvloeiend meer kunstmest dan voorheen. Veel oude hooilanden zijn hierdoor in cultuur gebracht.
Verstoring en recreatiedruk
Door de sterk toegenomen watersport komen, voorheen gunstige, ontoegankelijke gebieden onder druk van de recreatie te staan. De kemphaan is een opvallende vogel en kan door onwetendheid in deze gebieden verstoord worden door te onvoorzichtige fotografen, honden, etc.
Jacht
De kemphaan is in Nederland een bij de wet beschermde vogel. De kemphanen trekken echter over Frankrijk en Spanje en terug over Italië. En in deze landen worden nog veel kemphanen doodgeschoten. Nog niet lang geleden werden ook in Nederland nog kemphanen geschoten of met strikken op de arena gevangen.
Honkmannen, satellietmannen en randmannen
Op de arena heerst een sociale rangorde onder de mannetjes. Er zijn drie soorten mannetjes te onderscheiden: honkmannen, satellietmannen en randmannen. Door hun gedrag te bestuderen kun je de verschillende soorten herkennen.
Een mannetje met een volledig witte kraag en koppluimen is altijd een satellietman.
Honkmannen , de naam zegt het al, hebben een eigen plekje op de arena verworven. Deze honken zijn ongeveer een vierkante meter. Satellietmannen hebben geen eigen honk, maar worden wel toegelaten op de arena en vertonen daarom ook bijna nooit een agressief gedrag tegenover de honkmannen.
Randmannen , de naam zegt het alweer, zijn te vinden rondom de arena en worden op de arena zelf nooit lang getolereerd.
De honkmannen zorgen in eerste instantie voor de voortplanting. Omdat de satellietmannen in de buurt zijn, en honkmannen het nogal druk met elkaar hebben (of met andere satellietmannen), krijgen ook satellietmannen de kans zich voort te planten. Dit gebeurt allemaal op de arena.
Hoe planten die zielige randmannen zich nu voort zult u zich afvragen. Dit is een wat vreemd verschijnsel. Wanneer een honkman uitvalt, door bijvoorbeeld ziekte of overlijden, dan mag een randman zijn plaats op het honk innemen. Hij wordt dus bevorderd. Deze plaats (bevordering) kan van blijvende aard zijn door dood of blijvende verminking van de voormalig honkman, maar ook een tijdelijke, bijvoorbeeld door het terugkeren van de vorige honkman.
De vrouwtjes
De vrouwtjes komen alleen voor de paring naar de arena en zoeken daarna een geschikte nestplaats. Typerend hierbij is dat de arena's zich bevinden in de 'oude hooilanden' en de nesten in de 'cultuurlanden'. Van enige broedzorg van de mannetjes is dan ook geen sprake.
Het schijnt voor te komen dat vrouwtjes elkaar na de paring opzoeken en dan later samen met de jongen optrekken.
Bron: Natuurvereniging Geaflecht Gorredijk
