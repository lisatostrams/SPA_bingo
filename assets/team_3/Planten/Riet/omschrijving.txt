
Beschrijving
Riet Phragmites australis is grijsgroen en heeft een meters ver voortkruipende, zeer dikke (meestal meer dan 3-4 cm dikke) wortelstok en een zeer dikke, rechtopstaande of liggende, kruipende stengel. In het laatste geval is hij meestal kort en vaak rijk vertakt. De liggende stengels hebben bladen met korte scheden en korte, stijve, circa 2-5 cm lange, vaak buikig samengerolde, meestal stekende schijven. De bladen van de rechtopgaande stengels hebben lange, gladde, bijna aanliggende scheden en meestal tot omstreeks 5 dm lange en circa 2-2,5 cm brede, vanboven gladde, onderaan nauwelijks ruwe, iets behaarde, geleidelijk in een slanke spits toegespitste schijven. Het tongetje ontbreekt, doch is soms door een zwak behaarde verhevenheid aangeduid. De bladen zijn in de jeugd opgerold.
De pluim is zeer groot met vele aartjes, meestal circa 3-5 dm lang, tijdens de bloei afstaand, daarvoor en daarna bijna steeds samengetrokken, iets overhangend. De schutbladen van de pluimtakken zijn als een vliesje aanwezig, dat in zilverwitte, tot circa 1 cm lange, zachte haren opgelost is. De pluimtakken zijn tamelijk zwak ruw, de krachtigste hebben meestal 4 grondstandige takken, zij dragen reeds dicht boven de voet aartjes. De aartjes zijn vrij groot, 6-9 mm lang, smal, lancetvormig, meestal donkerbruin, violet aangelopen, 3-8-bloemig. De kelkkafjes zijn 3-nervig, ongelijk, langwerpig-lancetvormig, spits, het bovenste is circa 6 mm lang, minstens dubbel zo lang als het meestal iets meer dan 2 mm lange onderste. De onderste bloem is mannelijk. De spil van de aartjes is onder deze kaal, doch draagt onder de andere bloemen haren, die boven de bovenste kroonkafjes uitsteken. Het onderste kroonkafje is lijn-priemvormig, lang toegespitst, ongenaald, 2-3-maal zo lang als het bovenste, kaal. Dat van de mannelijke bloem is omstreeks even lang als het aartje, die van de overige bloemen zijn iets korter, soms slechts half zo lang. Het bovenste kroonkafje is aan de kielen boven kort gewimperd. De schubbetjes zijn ongedeeld, overdwars breder, zij omvatten het vruchtbeginsel. De stijl is verlengd, de stempels zijn wijwaterkwastvormig. 1-4 m. Juli-september (oktober).
Gelijkende taxa
Vooral Rietgras wordt verward met Riet. Rietgras blijft lager, heeft een duidelijke grote vliezige tong. De bloeiwijze is meer geclusterd en valt in de winter ook vrijwel geheel uit. Bij Riet blijft ze staan.
Bijzonderheden
Een variatie die ook beschreven is als variatie  flavescens,  heeft een meestal vrij losse, lichtgeelbruine pluim met slanke, overhangende takken en armbloemige, dus dunne, bijna lijnvormige aartjes. De haren aan de stelen van de aartjes dienen om de vruchten te doen verspreiden. Een bekende gal op het riet wordt veroorzaakt door de Sigaargalvlieg  Lipara lucens , die iets kleiner, doch veel logger dan de kamervlieg is. De larve leeft in een zwelling van de stengeltop, die daardoor niet uitgroeit, doch korte leden vormt. De verbrede bladschijven en scheden vormen een aarachtig houtig geheel, dat de vorm van een sigaar heeft en vanbinnen de larvegalkamer herbergt. Iedere gal bevat slechts één larve, die er in verpopt en waaruit in mei of juni de vlieg tevoorschijn komt.
Op de bladschijven van het riet vindt men bijna steeds 2 of 3 indruksels, die wel wat op die, door tanden gemaakt, gelijken en veroorzaakt worden door de drukking van de openingen van de oudere scheden, die de jongere bladen in de jeugdige toestand omgeven. Volgens een Groningse legende zouden die indruksels ontstaan zijn, doordat Christus, toen men hem aan het kruis een rietstengel met aan de top een spons in azijn gedoopt, gaf, van pijn in een rietblad zou hebben gebeten. Volgens een andere legende zouden die tandindrukken afkomstig zijn van de duivel. Toen nl. Christus aan het kruis hing, wilde de duivel daar bovenop gaan zitten, omdat hij meende een overwinning te hebben behaald. Christus beval hem echter zich in het riet te verschuilen. Hij moest gehoorzamen, maar zette in zijn woede zijn tanden in een rietblad en de indrukken van zijn tanden zijn nog in zulk een blad te zien.
Verspreiding
Riet is inheems in het grootste deel van de wereld maar ontbreekt in al te warme gebieden. In onder meer het Caraïbisch gebied, Nieuw-Zeeland en Brazilië is Riet aangevoerd. Riet komt aan randen van stilstaande en langzaam stromende wateren, aan rivieroevers, in diepe moerassen en op vochtige akkers voor. In Nederland en België is Riet zeer algemeen en wordt ook tot in monoculturen bevorderd om geoogst te worden voor matten, schuttingen en voor dakbedekkingen. De variatie  flavescens  is een enkele maal gevonden.
Naamgeving
Behalve de namen Riet, Blad-, Sloot- en Dekriet noemt men de plant in Groningen Poezen, in Utrecht Cchilf, in Waterland Piepers, in Zuid-Holland Halriet en op Overflakkee Oeverriet.  Phragmites  = van het Griekse phragma: schutting, om het gebruik voor schuttingen, dekmatten enz.  Australis  = zuidelijk,  flavescens  = geelachtig.
Referenties
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 480, deel 1 van de Flora van Nederland 1909-1911 (3 delen) door H. Heukels. Rutger Barendse 2023 (Gelijkende taxa, Verspreiding, Referenties. Aangevuld: Beschrijving, Naamgeving).
