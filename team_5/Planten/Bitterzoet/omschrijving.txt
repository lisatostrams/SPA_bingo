
Deze plant heeft een houtige, windende (soms rechts, soms links), kantige, meestal kale stengel. De schors is bitter, het hout zoet van smaak. De takken zijn kruidachtig, cilindrisch en winden ook een weinig.
De bladen zijn gesteeld, langwerpig-eirond, gaafrandig, spits of toegespitst, aan weerszijden verspreid kortbehaard, vaak met hartvormige voet, de bovenste vaak spiesvormig of zelfs geoord-drietallig.
De bloemen staan in langgesteelde, pluimachtige, knikkende, gaffelachtig beginnende, ongevorkte bijschermen en zijn tamelijk klein (12-20 mm). De kelk is klein, groen met 5 korte lobben. De bloemkroon is stervormig, 5-slippig met lancetvormige, toegespitste, meestal teruggeslagen slippen. Haar kleur is violet, aan de voet van de slippen met aan weerszijden een groene, witgezoomde vlek, zelden wit. De helmknopjes zijn geel. De vruchtstelen zijn aan de top verdikt, aan de voet geleed, nauwelijks knikkend.
De bessen zijn 2-hokkig, eirond of elliptisch, rood. Overblijvend. 3-18 dm. Juni-augustus.
Biologische bijzonderheden
De enige inlandse windende planten, waarvan de stengels houtig worden, zijn Clematis, Lonicera en deze plant. De bloemen ruiken aangenaam, maar bevatten geen honing, hoewel de napvormige voet van de bloem er zo glanzend uitziet, alsof hij met een laag honing bedekt is. Dit komt, doordat de rand van de voet rondom bezet is met paarsgewijze op de kroonslippen staande, groene, met witomzoomde knobbels, die er zo vochtig uitzien, als waren het nectariën. Zij veroorzaken mede, dat de bloemkroon, die verder violetgekleurd is en waarop de goudgele kegel van de helmknoppen loodrecht staat, sterk opvalt. Werkelijk komen vliegen naar deze schijnbare nectariën en belikken ze. Doen ze dat achtereenvolgens in verschillende bloemen, dan bewerken ze kruisbestuiving. Volgens sommige onderzoekers is echter het afgescheiden vocht werkelijk honinghoudend.
Verspreiding in Europa en in Nederland
De plant komt in geheel Europa op vochtige plaatsen in kreupelhout en langs waters voor, ook op oude muren. Bij ons is zij ook algemeen. Zij werd en wordt nog al eens gebruikt tegen jicht, koorts en verschillende andere kwalen.
Volksnamen
Het aantal volksnamen voor deze plant in gebruik, is legio. Het meest algemeen zijn de namen wild zoethout, elfrank, bitterzoet, kwalster en kwalsterhout, die met verschillende dialectische verscheidenheden gehoord worden. Verder in Groningen en Friesland hondebeishout, in Friesland hondebeistal, hondemizel en wielewrang (wilde wrange), in Groningen stinkhout, aldaar en in de Graafschap Zutphen rekop, in het Noorden van Drenthe schatholt, bij Zwolle slugter, in Twente, Salland en de Graafschap Zutphen dolkruid, dode bessen, hennebèze, henneblóme, op Terschelling bittertak, in Zuid-Holland dollebes, kersthout en seringhout, in de Duinstreek valshout, in Noord-Limburg kalfkruid, in het Westen van Noord-Brabant oudmannetjeshout, op Goeree paardenzoethout, op Voorne, Beierland en Schouwen walschot.
Dulcamara = zoetbitterkruid.
Blz. 112-113, deel 3 van de Flora van Nederland 1909-1911 (3 delen) door H. Heukels.
