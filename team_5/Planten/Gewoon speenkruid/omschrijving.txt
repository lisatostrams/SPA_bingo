
Beschrijving
Onder de grond bezit Gewoon speenkruid Ficaria verna een bundel knotsvormige knolletjes en daartussen draadvormige wortelvezels, boven de grond gewoonlijk verscheidene opstijgende, vaak vertakte, ronde stengels. Deze knotsvormige knolletjes zijn wortelknollen, want de plant blijft door middel daarvan over. Terwijl toch de bovenaardse plant voor haar groei het voedsel uit de knolletjes weghaalt, vormen zich tijdens de ontwikkeling tussen deze (die nu week zijn geworden) nieuwe knolletjes, die al meer en meer reservevoedsel ontvangen en het volgend jaar de nieuwe plant doen uitlopen. De gehele plant is onbehaard en glanzend.  De stengels zijn bebladerd en dragen eindelings een bloem. De bladen zijn korter of langer gesteeld en bezitten een stengelomvattende schede, zij zijn glanzend, nier-hartvormig, de onderste lang gesteeld, verwijderd-gekarteld, de bovenste kort gesteeld, hoekig. De bladsteel is in de lengte gegroefd en heeft op doorsnede twee holtes. De onderste bladen dragen in de oksels van de bladscheden (soms ook de hogere bladen) okselknolletjes. De bloemen hebben lichtgroene of geelachtige kelkbladen, die slechts half zo lang zijn als de langwerpig-elliptische, vanboven stompe, glimmende goudgele kroonbladen, die vanbinnen aan de nagel een honingschubje bezitten. De stampers vormen een klein bolvormig hoofdje, zijn scheef-eirond met zittende, bijna ronde stempel. De kortbehaarde vruchtjes zijn vaak maar deels goed ontwikkeld. 5-24 cm. Maart-mei.
Gelijkende taxa
Vooral Vreemd speenkruid  Ficaria ambigua  is een sterk gelijkende soort. Deze heeft goed ontwikkelde vruchten en geen okselknolletjes. Vreemd speenkruid is een grotere plant met grotere bloemen met elkaar meer bedekkende kroonbladeren dan Gewoon speenkruid. Dotterbloemen  Caltha palustris , zeker kleinere vegetatieve exemplaren, worden ook wel verward met Gewoon speenkruid.  Dotterbloemen hebben meer afgerond (minder gelobd) en glimmend blad. Bij twijfel kan een bladsteel doorgebroken worden. Dotterbloem heeft 1 (vaak met merg gevulde) holte. Gewoon speenkruid 2. De verschillende cultivars van Speenkruid, in te geven onder Gewoon speenkruid (cultivar)  Ficaria verna (cultivar) , zijn alleen goed te onderscheiden als het gehele blad duidelijk donkerder (bruinrood tot zelfs zwartachtig) is en/of de bloemen gevuld zijn. Zwarte en wittige tekeningen op het blad komen vrij algemeen voor bij wilde populaties van Gewoon speenkruid.
Bijzonderheden
De bladen zijn door een scherpe (iets giftige) stof, die zij bevatten, beschut tegen het opvreten door dieren, vooral door slakken, die op de plaatsen, waar het speenkruid groeit, vaak algemeen zijn. De bestuivingsinrichting van de goudgele bloemen, die zich in de zonneschijn tot sterren van 20 à 25 mm middellijn uitspreiden, komt overeen met die van Scherpe boterbloem  Ranunculus acris. Merkwaardig is het, dat de plant betrekkelijk zelden vruchten vormt, wat wel niet alleen mag worden toegeschreven aan wegblijven van insectenbezoek, want tal van kleine stuifmeeletende kevertjes, vliegen en bijen bezoeken de bloemen, vooral die, welke op meer zonnige plaatsen staan, die trouwens ook het meest vruchten vormen.
De vermenigvuldiging van de plant geschiedt echter het meest door de okselknolletjes, die circa zo groot zijn als tarwekorrels en die, zodra de plant in mei of juni geel wordt en afsterft, op de bodem vallen om het volgend jaar uit te lopen en dan nog wel niet dadelijk een bloemdragende plant vormen, maar dit geschiedt toch het daarop volgende of het dan volgende jaar. Deze knolletjes hebben aanleiding gegeven tot het fabeltje van de tarwe- of aardappelregen. Als toch na zware regenbuien het water op de bodem afvloeit in kleine gootjes, zijn vaak een groot aantal van deze knolletjes meegespoeld en als het water in de bodem wegzonk, bleven zij in groot aantal bijeen liggen. Het behoeft ons niet te verwonderen, dat menigeen, die de onder de planten liggende knolletjes niet bemerkte en deze nu na een onweersbui in groot aantal dicht opeen gehoopt zag liggen, ze hield voor dingen, die met de regen neergekomen waren. Meestal vindt men, dat de speenkruidplanten, die op beschaduwde plaatsen groeien, meer knolletjes, maar geen vruchten vormen, daarentegen is op zonnige plaatsen de knolvorming veel geringer. Het speenkruid is een van de planten, die slechts van een klein deel van de periode, waarin de temperatuur voldoende is voor de ontwikkeling van de planten, gebruik maakt, want de ontwikkelingstijd loopt slechts van maart tot mei. Waarschijnlijk hangt dat samen met de groeiplaats. De plant groeit nl. zeer gaarne onder hakhout en in weiden en op die plaatsen is later schaduw. De eigenaardigheid, dat de kiem bij afgevallen zaden nog zo uiterst weinig ontwikkeld, ja meestal nog slechts eencellig is, staat ook waarschijnlijk in verband met de korte groeitijd. De zaden krijgen van de moederplant wel voedingsweefsel mee, maar de ontwikkeling van het zaad, die anders op de moederplant zelf plaats heeft, geschiedt hier eerst in het vrijgeworden zaad.
Verspreiding
Gewoon speenkruid is inheems in vrijwel geheel Europa. Gewoon speenkruid staat er op meer vochtige, wat beschaduwde plaatsen tussen hakhout, aan heggen, slootkanten, in weiden. In Noord-Amerika is Gewoon speenkruid een vrij wijd verbreide uitheemse soort en wordt er als invasieve plant beschouwd. In Nederland en België is Gewoon speenkruid algemeen maar komt minder voor op laagveen, zeekleigrond en voedselarme zandige bodems.
Naamgeving
Behalve speenkruid heet de plant op vele plaatsen boterbloem en op enkele pinksterbloem, maar verder haneklootjes (Friesland), kattenklootjes (Noord-Holland), papenkloten (Zuid-Holland), verder kikkerbloem, kleine boterbloem, kleine gouwe en oelekebloem (Achterhoek). Ficaria  = stamt af van ficus: vijg, dus vijgkruid, hetgeen slaat op de peer- of vijgvormige knolletjes van de plant. Verna = voorjaars.
Referenties
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 208, deel 2 van de Flora van Nederland 1909-1911 (3 delen) door H. Heukels. Rutger Barendse 2021-2023 (Gelijkende taxa, Verspreiding, Referenties. Aangevuld: Beschrijving).
