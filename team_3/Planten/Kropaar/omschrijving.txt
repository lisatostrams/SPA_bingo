
Beschrijving
Kropaar Dactylis glomerata is min of meer grijsgroen, dichte zoden vormend. De stengel is rechtopstaand of aan de voet geknikt opstijgend, vrij glad. De bladen hebben een gesloten, samengedrukte, meestal rugwaarts ruwe schede en een in de jeugd gevouwen, smalle of tot bijna 1 cm brede, ruwe of bijna gladde schijf. Het tongetje is tot 4 mm lang, spits, loopt in franje uit. De pluim is tot 18 cm lang, bijna steeds rechtopstaand, door de samengedrongen vertakkingen kluwens vormend, gelobd, breed scheef piramidaal. Zij is naar het Festuca type gebouwd, n.l. is de as driekantig en draagt slechts aan 2 van de zijden afwisselend takken zodat zij wat naar één zijde gekeerd is. De takken staan alleen, zijn vrij dik en stijf, aan de ene zijde ruw of geheel glad, afstaand of vaak teruggeslagen. De kluwens zijn aan de top vaak meer breed dan lang. De as van de aartjes valt met de vruchten in leden af. De aartjes zijn zijdelings samengedrukt, langwerpig-eirond, circa 7 mm lang, 3-4-bloemig, vaak violet aangelopen, naar de zijde van de pluim of zijas iets concaaf. De kelkkafjes zijn toegespitst, stijf, groen, het onderste is 1-nervig en korter dan het 3-nervige, aan de kiel stijfharig gewimperde, bovenste. Het onderste kroonkafje is, althans aan de voet onduidelijk 3- of 5-nervig, rugwaarts ruw, aan de kiel stijfharig gewimperd. Ook die van de bovenste bloemen zijn geleidelijk toegespitst. De kelkkafjes en het onderste kroonkafje zijn scherp gekield. De helmhokjes zijn evenwijdig, aan de voet weinig gescheiden. De schubbetjes zijn ongelijk 2-delig. Het vruchtbeginsel is kaal, draagt aan zijn top een vrij korte stijl. De vrucht is langwerpig-eirond, aan de zijde van het bovenste kroonkafje vlak, niet gegroefd. 30-90 cm. Mei, juni, zelden in augustus nog eens.
Gelijkende taxa
Kropaar wordt soms als een veelvormige soort opgevat met vele variaties of ondersoorten. Soms worden die uitersten als soort opgevat. In de Benelux is in ieder geval IJle kropaar  Dactylis glomerata subsp. lobata  (ook bekend als Dactylis polygama ) aanwezig. Dit is een bos- en bosrandplant die een smaller en slapper blad en een ijlere bloeiwijze heeft met als belangrijkste kenmerk: op de kafjes zijn geen kamvormige haren te zien.
Bijzonderheden
De bloemen zijn zwak proterogynisch, want als de helmdraden zich nog niet geheel hebben gestrekt en de helmknopjes nog niet zijn opengesprongen, zijn de stempels, die uit de uiteenwijkende kafjes steken, reeds geschikt om stuifmeel op te nemen. De helmdraden blijven stijf uitgestrekt, zodat gemakkelijk spontane zelfbestuiving kan plaats hebben. Nadat de helmknopjes zijn afgevallen, blijven de stempels nog vrij lang geschikt om stuifmeel op te nemen. Kropaar is in het voor- en het najaar, als de bladen minder ruw zijn, een uitstekend voedergewas voor het vee.
Verspreiding
Kropaar is inheems in het grootste deel van het pg. Ze is ook wijdverspreid als aangevoerd gras, mogelijk deels als gekweekt voedergewas, in onder meer Noord- en Zuid-Amerika. Kropaar komt in heel Europa voor in droge weiden, aan wegen, heggen en in kreupelhout. Kropaar is in de Benelux heel algemeen.
Naamgeving
In West-Friesland noemt men het gras Breegras, op Overflakkee Bunt en Knobbeltjesbunt.  Dactylis = van het Griekse dactylos: vinger, om de vingervormig gelobde pluim. Glomerata = kluwenvormig opeengehoopt.
Referenties
Biodiversite.wallonie.be
Blumeninschwaben.de
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 514, deel 1 van de Flora van Nederland 1909-1911 (3 delen) door H. Heukels. Rutger Barendse 2023 (Gelijkende taxa, Verspreiding, Referenties. Aangevuld: Beschrijving, Naamgeving).
