
Beschrijving
Gewoon struisgras Agrostis capillaris  heeft een kort kruipende wortelstok met korte (tot 5 cm lange) uitlopers. De stengel is rechtopstaand of opstijgend, vaak onder de pluim ruw. De bladen hebben een tot meer dan 30 cm lange, circa 4 mm brede, vanonder vrij gladde schijf, terwijl het tongetje bijna ontbreekt (tot 2 mm lang) en kort afgeknot is. De pluim is 2-12 cm lang, ook na de bloei uitgespreid, met tot 5 cm lange takken, die in het onderste deel geen aartjes dragen en meestal vrij glad en afstaand zijn. De kelkkafjes zijn meestal alleen aan het bovenste 1/3 deel van de kiel fijn gezaagd. De aartjes zijn meestal violet aangelopen, zelden groenachtig. De spil ervan is meestal onbehaard. Het onderste kroonkafje is bijna steeds ongenaald, doch soms genaald (de forma  aristata ) de randnerven zijn sterker dan de middennerf. 8-90 cm. Juni, juli.
Gelijkende taxa
Behalve Fioringras  Agrostis stolonifera , dat zich onderscheidt door langere uitlopers die ook op de knopen wortelen, door het tongetje dat in het algemeen langer is en de bloeipluim vaak meer samengetrokken, zijn er binnen Struisgras spec.  Agrostis spec.  (zie de Sleutel aldaar) wel meer gelijkende soorten en hybriden.
Sleutel
Naar de vormen van Gewoon struisgras (anno 1909-1911, zie Tekst).
1 Stengel rechtopstaand of geknikt opstijgend, niet kruipend ►  2
1  Stengel geheel of het onderste deel liggend, in de knopen wortelend en hier vaak sterk vertakt. Vaak niet-bloeiend ► Agrostis capillaris f. stolonifera
2 Aartjes violet gekleurd ►  3
2 Aartjes bleek ►  4
3 Bladen vlak uitgespreid, 2-4 mm breed. Stengel meestal geknikt opstijgend ► Agrostis capillaris var. genuina
3  Bladen borstelvormig samengevouwen, vaak stijf. Plant 40 cm hoog. Pluim slank aarvormig, tot meer dan 10 cm lang, nauwelijks 2 cm breed ► Agrostis capillaris f. humilis
4  ( 2 ) Plant vrij krachtig. Bladen vlak, tot 3 mm breed. Pluim slank piramidaal, zeer ijl, met ruwe takken ►  Agrostis capillaris f. umbrosa
4 Stengel zeer dun en fijn, opstijgend, hoogstens 20 cm hoog. Bladen borstelvormig samengevouwen. Pluim slank, met weinig aren en weinig ruwe takken ►  Agrostis capillaris f. tenella
Opmerking: Ook komt bij deze soort de monstruositeit vivipara voor met aartjes die tot uitspruitsels uitgroeien.
Verspreiding
Gewoon struisgras is inheems in een groot deel van het Palearctisch gebied. Daarbuiten is het aangevoerd en in vrijwel alle gematigde delen van de wereld aangetroffen. In Afrika ontbreekt het vooralsnog. Het is 1 van de algemeenste grassen in België en Nederland. Vooral op drogere, zonnige plaatsen kan het uitgebreide vegetaties vormen.
Naamgeving
De plant heet in Waterland Bent, Boenders, Honsebos en Koperdraad, in de Zaanstreek Beint. Agrostis = van het Griekse agroostis, waarmede allerlei wilde kruiden en grassen werden aangeduid. Het is afgeleid van Agros: veld en Grastis: gras. Capillaris = haarachtig. Aristata = genaald. Genuina = echt. Humilis = laag. Umbrosa = beschaduwd. Tenella = tenger. Stolonifera = wortelspruitend.
Referenties
Alienplantsbelgium.be
Biodiversite.wallonie.be
Blumeninschwaben.de
Ecopedia.be
Heukels.naturalis.nl
Plantsoftheworldonline.org
Verspreidingsatlas.nl
Tekst
CC-BY-SA 3.0 Blz. 470, deel 1 van de Flora van Nederland 1909-1911 (3 delen) door H. Heukels. Rutger Barendse 2019-2022 (Gelijkende soorten, Verspreiding, Referenties)
